# B.1. Розробка і помилки. Вимога ясности і місце тестів у розробці.

Трохи (абсолютно необхідної зі старту) теорії.

## Розробка — спершу в голові. 

Компʼютер — це примітивний виконавець чітких команд. Він просто строго виконує те, що йому сказано. 
Відтак, коректність роботи програми безпосередньо залежить від того, наскільки чітко і ясно вона складена 
(адже чим менш ясною і більш заплутаною є програма — тим більшою є ймовірність помилок).

Як написати програму? Як написати програму чітко і ясно? Як написати програму правильно?

У різних людей можуть бути різні відповіді на ці питання. Особисто я знайшов для себе наступний спосіб:

* програма розробляється спершу без компʼютера (папір, ручка, спокійно і без поспіху, бажано — напередодні увечері);
* результат такої розробки — записи з тим рівнем деталізації, який дозволить наступного для просто сісти за компʼютер 
  і набарабанити код (на початках для цього доводилось докладно записувати алгоритми і деталі коду, 
  зараз же, зазвичай, вистачає списку часткових програмістських завдань — але така підготовка, при всій простоті, категорично мені 
  необхідна, щоразу і без винятків);
* критерій успішности такої підготовки — можливість наступного дня робити код не зупиняючись на роздуми (!!!)  


## Ясність проєктування

Слід чітко відповідати на два види питань.

1. Що саме повинна зробити програма?
Для уточнення відповідей на такі питання дуже, дуже помічними є тест-кейси, які формалізують твердження наступного роду "в тому випадку, 
коли вхідними даними в даному контексті є ось такі, то результатом роботи програми має бути в точності оце..."

2. Як саме програма повинна робити ту чи иншу дію?
Для уточнення відповідей на такі питання треба досконало знати-розуміти інструменти. Але в багатьох випадках, коли поведінка тих чи 
инших інструментів не є наперед зрозумілою ("як виконається цей оператор на таких от даних? а хто його зна..." і з документації це не
зрозуміло — ситуація цілком типічна), помічним буває написання "програм-пробників", які просто перевіряють незрозумілу наперед поведінку 
інструментів.

Кінцево, добрим результатом розробки коду є можливість виконати його уявно, в голові (відчуй себе віртуальною машиною :-)) Без такої 
деталізації, звісно, можна обійтись на етапі проєктування коду, але при відладці, корли код написаний — це, вже, дуже часто, необхідність.


## Помилки 

Помилка в команді — помилка в результаті роботи. І вартість таких помилок буває грандіозною:

* [«Помилка Аріан 5»](https://uk.wikipedia.org/wiki/%D0%9F%D0%BE%D0%BC%D0%B8%D0%BB%D0%BA%D0%B0_%D0%90%D1%80%D1%96%D0%B0%D0%BD_5)
* [«Самый дорогой дефис в истории»](https://ru.wikipedia.org/wiki/%D0%9C%D0%B0%D1%80%D0%B8%D0%BD%D0%B5%D1%80-1)

Помилки бувають різного роду — це може бути, зокрема:
* неправильна оцінка контексту виконання коду (integer overflow, як було з Ariane 5);
* неправильне розуміння того, як працює та чи инша функція (типічно при роботі з third-party бібліотеками);
* опечатка (див. вище: «Самый дорогой дефис в истории»);
* просто помилка автора (замість "n + 572" запросто можна написати "n * 572" — а шо? ["Сьогодні Збройні Сили України стають сильнішими. Сильнішими щонайменше в 572 рази. Адже їхні 
  лави поповнюють 572 молоді офіцери!"](https://gazeta.ua/articles/politics/_zsu-stali-silnishimi-v-572-razi-zelenskij/1038472)) 

Кожну з цих помилок запросто може допустити навіть найкращий фахівець. Нехай навіть він 
ніколи не переплутає "n * 572" і "n + 572", але складність системи часто така, що 
треба приймати набагато тяжчі рішення і це створює найширші можливості для помилок. 
І навряд чи хто має чи матиме будь-коли у майбутньому повноцінну відповідь на те, 
як уникнути помилок. Але, у всякому випадку, є ряд методик, які дозволяють зменшити 
їх кількість. 


## Ідеал: TDD/BDD, "Test first / docs first." Плюси і мінуси систематичного тестування 

Test Driven Development / Behavior Driven Development / "Test first" — дуже цікаво, гарно, але, трішечки, як на мою думку, 
занадто ідеалістично. 

Тут варто розуміти, що систематичне тестування:

* гарантовано не дешеве (чув оцінки, що це "плюс 30-50% до вартости розробки" і в реальності це, зазвичай, означає, що 
  "в бізнесу ніколи немає грошей, щоб розробити систему як слід, проте вони завжди знаходяться щоб розробити її двічі.");
* потребує окремих ресурсів на підтримку при змінах в коді;
* в жодному випадку НЕ ГАРАНТУЄ відсутність помилок ("тести дозволяють тільки довести наявність помилок, але ніколи — їх відсутність");
* а твердження, що можна описувати тести/поведінку складних систем безвідносно деталей їх імплементації не знайшло підтверджень 
  в моєму досвіді (попри те, що я дійсно пишу тести, причому, зазвичай, куди більше, аніж колеги поряд). 

Разом з тим, систематичне тестування:

* дозволяє запускати систему і підтримувати її працездатність зі значно меншими зусиллями, аніж без нього.

І цього одного аргументу виявляється цілком досить, щоб робити тести і робити їх навіть багато :-) Бо з роками робиться 
все більш і більш ліниво і дратливо нашвидкоруч вишукувати помилки і щось там латати в робочому коді, який раптом взяв і впав, 
падлюка. 

"Docs first" — дуже, дуже зручно :-) Просто зробити докладний опис, а потім спокійно його реалізувати. Але й не без проблем — 
коли код змінюється і документація застаріває, що, на відміну від тестів, ніяк не фіксується автоматично.


## Методологічний підсумок

1. Будемо акцентуватись на максимально чіткому викладі і побудові програм "без компʼютера". 
2. Будемо розбиратись, як писати тести і писатимемо їх. 

